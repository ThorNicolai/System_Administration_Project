# Opdracht 3: Analyse netwerkinfrastructuur van een kantoor

## Opdrachtomschrijving

Deze opdracht houdt in dat jullie een voorstel kunnen doen wat betreft de IT-inrichting van een kantoor. Hieronder valt de opzoeking, uitwerking en implementatie van de netwerkinfrastructuur met bijhorende plannen, apparatuur, voorleggen van offertes, contact met klanten, ...

Concreet zullen jullie de netwerkinfrastructuur bouwen voor een vastgoedkantoor. Jullie klanten zijn studenten vastgoed die voor hun projectwerk een business-plan zullen uitwerken. Een onderdeel van dat plan is het zoeken van een pand waar ze hun vastgoedkantoor zullen vestigen. Dit pand uitrusten met de nodige ict-infrastructuur wordt aan jullie uitbesteed, jullie treden dus op als leverancier. Zij zullen jullie een grondplan bezorgen van hun kantoor met hieraan gekoppeld een omschrijving van hun noden. Als antwoord hierop bezorgen jullie hen klantgericht advies: een voorstel met een logische en fysieke topologie, en minimaal 2 offertes met alternatieven waaruit jullie klanten kunnen kiezen.

Het is van groot belang dat jullie als leverancier de communicatie met jullie klanten op een goede manier verzorgen. Deel gerust jullie Kanbanbord zodat jullie klanten ten alle tijde op de hoogte zijn van jullie vorderingen. Deze opdracht start met een overleg tussen de studenten vastgoed en jullie waarbij alle nodige informatie en contactgegevens worden uitgewisseld. Aan het einde geven jullie een presentatie voor jullie klanten waarbij jullie een aantal zaken kunnen voorstellen/verkopen/toelichten.

## Acceptatiecriteria

- De uitgewerkte netwerkinfrastructuur moet tegemoetkomen aan de noden van de klant (= vastgoedkantoor).
- Er is een prijsraming voor alle nodige toestellen, bekabeling, werkuren, ... onder de vorm van minstens 2 offertes.
- Er is een proof-of-concept beschikbaar in PacketTracer die ook in een fysieke opstelling, met de huidige Cisco apparatuur, uitgewerkt kan worden.
- De volledige uitwerking laat toe om als klant een juiste beslissing te nemen over de aankoop, installatie en configuratie van alle nodige apparaten, bekabeling, ...

## Deliverables

**Demo** tijdens de contactmomenten (datum nader te bepalen) van:

- Gesimuleerde omgeving binnen Packet Tracer
- Proof-of-concept met de huidig beschikbare Cisco apparaten

**Presentatie** (op maandag 23/4/18):

- Het voorstel van de nieuwe netwerkinfrastructuur presenteren jullie per team op een nader te bepalen moment aan de studenten vastgoed in het bijzijn van de begeleidende lectoren. Hierbij gaan jullie vooral in op de algemene opstelling van de netwerkinfrastructuur, de voor-/nadelen van jullie opstelling, een lijst van het benodigde materiaal, ... De presentatie is zowel technisch als commercieel waarbij de klant overtuigd wordt van jullie oplossing zodat ze in zee kunnen gaan met de juiste partner.

Op **Github**:

- Lastenboek
- Alle achtergrondinformatie die jullie verzameld hebben om met de opdracht aan de slag te kunnen gaan
- Fysieke en logische topologie van de netwerkinfrastructuur
- Packet Tracer bestanden met de simulatie van de netwerkinfrastructuur
- Een lijst van nodige materialen, inclusief prijzen
- Gedetailleerde installatieprocedures en scripts (gericht naar de teamleden)
- Handleiding voor gebruikers, i.e. klant
- Testplannen en testrapporten

## Timeline

- Week 5 (12/3/18): Studenten vastgoed kiezen een grondplan uit een van tevoren opgestelde selectie en maken die ten laatste op 16/3/18 kenbaar aan de lectoren vastgoed.
- Week 6 (19/3/18): Studentengroepen vastgoed (=klant) worden toegewezen aan studentengroepen systeembeheer (=leverancier).
- Week 7 (26/3/18): Studenten systeembeheer plannen een overleg met studenten vastgoed om het grondplan en de noden te bespreken. Dit overleg gebeurt volledig zelfstandig waarbij studenten systeembeheer een verslag opstellen en laten tekenen/bevestigen door de studenten vastgoed. Het moment van overleg kan bijvoorbeeld op maandag 26/3/18 ingepland worden tijdens de projecturen.
- Week 8 (16/4/18): Studenten systeembeheer werken het voorstel voor vastgoed verder uit en finaliseren dit.
- Week 9 (23/4/18): Studenten systeembeheer presenteren hun voorstellen, technisch advies, ... op maandag 23/4/18 aan de studenten vastgoed en overhandigen de offertes. De presentaties gaan door op een nader te bepalen locatie bij de klant in het bijzijn van de begeleidende lectoren.
